Kerhoilta 4.5.: katto onkin rautaa!
###############################################

:date: 2016-04-05 21:17
:category: kerhoilta
:authors: Petteri Aimonen
:summary: Valaisimien kiinnitys toiseen huoneeseen jatkui tänään parin viikon tauon jälkeen.

Valaisimien kiinnitys toiseen huoneeseen jatkui tänään parin viikon tauon jälkeen. Tuggelta oli lainassa poravasara, jonka sinällään pitäisi purra betoniin labin puoliviallista iskuporakonetta hanakammin. Porausmeteliä pakoon muu säätötoiminta siirtyi pienempään huoneeseen. Valotkin himmennettiin tunnelmatasolle 10 A sulakkeen säästämiseksi:

.. image:: /blogimg/20160405_evakko.jpg

Parin reiän jälkeen osoittautui kuitenkin, että lähes joka kohdassa tulee vastaan terästä! Ja ilmeisesti vieläpä pyöreää terästä, eli raudoitusverkkoa eikä tasapintaista teräspalkkia - joten tavallisella metalliporallakaan ei siihen reikää synny kovin helposti kun terä ei saa otetta.

Ratkaisuksi osoittautui kartoittaa rautojen sijainti voimakkaalla magneetilla:

.. image:: /blogimg/20160405_kattoon.jpg

Rautojen välistä löytyikin riittävästi rakoa että siihen tulpan syvyisen reiän sai - mutta tuurilla näiden rakojen löytäminen olisi ollut varsin epätodennäköistä. Raudan määrä väestönsuojan katossa on uskomattoman suuri - toisaalta sen päällä lepää luultavasti kantavia seiniä. Heitettiimpä väliin ajatusta että riittävän hurjalla magneetilla lamput voisi kiinnittää suoraan ilman poraamistakin.

Itse yritin säätää omatekoista `biquad <http://buildyourownantenna.blogspot.fi/2014/07/double-biquad-antenna-calculator.html>`_-antennia 4G:n vauhdittamiseksi:

.. image:: /blogimg/20160405_antenni.jpg

Tämä ei kuitenkaan ollut menestys. Nopeudet vain putosivat. Vaikeaa sanoa, onko vika antennissa, vai eivätkö tikun antenniliittimet ole 50 ohmiin sovitettuja. Käytössä oleva 4G-tikku on jo alunperin viallinen yksilö, johon USB-liitin vaihdettiin. Siinä ei myöskään varsinaisesti ole paikkoja ulkoisille antenneille, mutta sisältä löytyy peräti kaksi liitintä. Mitään merkintää niissä ei toki ole impedanssista eikä myöskään siitä, ovatko molemmat 4G:lle vai toinen vain 3G:lle.

Joka tapauksessa tämä ilmaisten ratkaisuiden tie alkaa olla käyty loppuun. Täytyy alkaa harkita varsinaisen käyttöön sopivan 4G-reitittimen ostamista oikein rahalla.

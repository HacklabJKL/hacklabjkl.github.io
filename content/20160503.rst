Kerhoilta 3.5.: Työkalut kuntoon
################################

:date: 2016-05-03 21:17
:category: kerhoilta
:authors: Petteri Aimonen
:summary: Perinteisempää työpajalaitteistoa labilla edustaa kompressori, pylväsporakone ja vannesaha. Näistä kompressori huollettiin vuodenvaihteessa, nyt on pylväsporan ja vannesahan vuoro.

Perinteisempää työpajalaitteistoa labilla edustaa kompressori, pylväsporakone ja vannesaha. Näistä kompressori huollettiin vuodenvaihteessa, nyt on pylväsporan ja vannesahan vuoro.

Vannesahasta katkesi vuosien kiusaamisen jälkeen lopulta terä - onneksi mitään muuta varsinaista vikaa siitä ei löytynyt. Terän vaihdon ja teränohjaimien säädön jälkeen se lähti mukavasti toimimaan.

.. image:: /blogimg/20160503_vannesaha.jpg

Nyt sillä voi tehdä vaikka noppia:

.. image:: /blogimg/20160503_noppia.jpg

Sen sijaan pylväsporakone on vaikeampi tapaus. Se ei sikäli ole rikki, koska se toimii yhtä hyvin kuin mitä se on tainnut koskaan toimiakaan. Mutta mitään tarkempaa poraamista häiritsee suuresti, että karan Z-liikkeessä on melkoisesti klappia, terä vispaa melkoisesti ja hihnakin täristää. Siispä palasiksi ja tutkimaan missä vika:

.. image:: /blogimg/20160503_pylvaspora.jpg

Itse akselin päässä olevaan kartiopintaan mittaamalla tilanne ei näytä kovin pahalta, virhettä on mittakellon mukaan muutama sadasosamilli. Voi olla että osa terästä vispauksesta on johtunut vain liasta istukassa.

Sen sijaan karan laakerit alkavat olla vaihtamisen tarpeessa. Niissä on selvät pykälät eli luultavammin jokin tälli on aiheuttanut klommoja laakeripintoihin tai sitten jokin kuula on omia aikojaan pettänyt. Vielä jäi kysymysmerkiksi, onko laakerit prässätty akseliin kiinni, vai saako ne jotenkin labin välineillä irti.

Myös labin ikuisuusprojekti, delta-mallinen 3D-printteri, houkuttelee yhä erästä säätäjää. Sen toimintaan saattamiseksi voinee edetä joko pikkukorjauksin, tai lähteä tekemään koko runkoa uusiksi. Erinäisistä lähteistä olemme saaneet kuulla, että lastulevy-lattialaminaatti-yhdistelmä ei olekaan enää rakennesuunnittelun kärkivalinta:

.. image:: /blogimg/20160503_delta.jpg

Ainainen ongelma on laadukkaiden, yli 50cm pitkien lineaarijohteiden hinta. Lyhyitä pätkiä saa vielä kohtuulliseen hintaan ja voi löytää myös vanhasta romusta kuten tulostimista. Pidemmät pätkät maksavat ikävän paljon, ja omatekoiset konstruktiot eivät ole toimineet kovin hyvin. Ne kuitenkin lienevät toistaiseksi ainoa mihin tässä projektissa on budjettia.

Heräsipä myös ajatus hyödyntää labin ainoaa ehtymätöntä luonnonvaraa: pöydänjalkoja. Jostain syystä labille on kertynyt melkoinen kasa erilaisia pöydänjalkoja, joista yksi satsi on varsin hyvälaatuisen oloista kalusteputkea. Ehkäpä tätä pitkin saisi jotain liukumaan:

.. image:: /blogimg/20160503_jalat.jpg



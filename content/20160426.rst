Kerhoilta 26.4.: Atarista tarkemmin
#####################################

:date: 2016-04-26 21:17
:category: kerhoilta
:authors: Petteri Aimonen
:summary: Labin Atarin taustalta paljastui odotettua mielenkiintoisempi säätö - C:-asema onkin verkkolevy.

Tänään Joel esitteli muutaman viimeviikon Atari-säätöjä tarkemmin. Atariin ei ole vielä sopivaa kiintolevyä löytynyt, ilmeisesti väylänä on SCSI mutta levyn koolle on omat rajansa ja liitinkin tavallista omaperäisempi piikkirima. Sen sijaan Atari on saatu pyörimään verkkokiintolevyltä!

.. image:: /blogimg/20160426_interlnk.jpg

Atarin ja PC:n välissä on ristiinkytketty rinnakkaisporttikaapeli. Atarin puolelle on asennettu Microsoft Interlink, joka emuloi levyasemaa rinnakkaisportin yli. PC:llä QEMUssa pyörii Interlink server, jota kautta Atari pääsee käsiksi useiden satojen megatavujen levyasemaan. Tänne on myös helppo ladata netistä ohjelmia.

.. image:: /blogimg/20160426_bubble.jpg

Bubblebobblen melodia on jo tullut tutuksi. Myös Windows 3.0 on Atarille asennettu, ja tämän illan jälkeen varmaan myös Excel 2.0. Voipahan ainakin testata, aukeavatko tiedostot vielä uusimmalla Excelillä.

Toisaalla tutkittiin Osmon Asus Zenbook UX32VD -läppäriä, joka on lakannut lataamasta akkuaan. Tätä potilasta on hoidettu jo ennenkin - koko saaga alkoi mekaanisesti hajonneesta virtaliittimestä, mutta jostain syystä pelkkä virtaliittimen vaihtaminen ei ongelmia korjannut. Päinvastoin, latauksen pätkiminen on hiljalleen pahentunut, ja yksi powerikin on tyystin lakannut toimimasta.

Tänään mittailtiin jälleen latauksen toimintaa eri jännitteillä, ja ilmeisesti nostamalla powerin jännite 20V:iin normaalista 19V:stä, toimii lataus ainakin toistaiseksi. Tosin vika on selvästi läppärin eikä powerin päässä, koska oman samanlaisen Zenbookini poweri antaa kuormitettuna vain 17 volttia ja lataa silti aivan hyvin. Ehkäpä Osmon koneesta on jokin fetti puoliksi palanut.. toivotaan että kärähtää kokonaan ja päästään vaihtamaan!

.. image:: /blogimg/20160426_lappari.jpg

Mio oli tuonut stereomikroskooppinsa labille, ja sillä ihmeteltiin nurkissa pyörinyttä EPROMia. Hienoltahan se näytti, ja mikroskooppikin on varsin vakuuttava ollakseen ilmainen löytö kerrostalon vaihtohuoneesta:

.. image:: /blogimg/20160426_mikroskooppi.jpg

.. image:: /blogimg/20160426_mikroskooppi2.jpg

PS. Kerhotila-sivulla on nyt uudet panoraamakuvat kerhotilasta.

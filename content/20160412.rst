Kerhoilta 12.4.: nettipulmat vihdoin ratkottu
###############################################

:date: 2016-04-12 21:17
:category: kerhoilta
:authors: Petteri Aimonen
:summary: Nyt labilla on viimein kunnolla toimiva 4G-yhteys. Myös PLA:n vieno tuoksu leijui kerhoillassa.

Joskus on hakkerinkin alennuttava valmiisiin ratkaisuihin. Kun lainaan ja lahjoituksina haalituista palasista ei toimivaa 4G-yhteyttä lukuisista yrityksistä huolimatta saatu rakennettua, päädyimme ostamaan Verkkokauppa.comin `paketin <https://www.verkkokauppa.com/fi/product/11911/gvdff/TP-LINK-TL-MR6400-LTE-modeemi-ja-WiFi-tukiasema-kaksoisanten>`_. Tähän kuuluu sekä 4G-WLAN-reititin että ulkoantenni 160e hintaan.

.. image:: /blogimg/20160412_netti.jpg

Tällä yhteys lähtikin kivasti pelaamaan, ja sijainniltaan hankalalla sisäpihallakin nopeudeksi tuli siedettävä 15 Mbps alas ja 10 Mbps ylös. 4G:n tapaan nopeus luultavasti vaihtelee sekä sään että käyttäjämäärien mukaan, joten täytyy seurata miten se riittää tarpeisiin. Vähän verkkopiuhaa vetämällä on mahdollisuus laittaa antenni rakennuksen toisellekin puolelle paremman näkyväisyyden ääreen.

Jussi on saanut 3D-tulostimensa muuton jäljiltä kasaan:

.. image:: /blogimg/20160412_tulostelu.jpg

Nyt tulostettavana oli mäntiä RC-auton iskunvaimentimiin:

.. image:: /blogimg/20160412_manta.png

Ideana on että mäntä päästää enemmän ilmaa lävitseen iskunvaimentimen puristuessa kasaan kuin palautuessa. Tällä tavalla värähtelyt vaimenevat nopeammin töyssyjen jälkeen eikä auto jää pomppimaan.
Tulostusjälki 0.25 mm kärjellä näytti varsin hyvältä, joskin extruuderin ratas hieman hyppii ohuen kärjen suurten vastusvoimien vuoksi.

Itsekin ehdin viimein myös omien projektieni pariin. Rakenteilla on nopeampi karamoottori CNC-jyrsimeeni, ja pohjana RC-moottori johon on vaihdettu paremmat laakerit. Harmillisen oikosulun seurauksena nopeudensäätimen Atmega kuitenkin kärähti, joten labin kuumailmapuhallin pääsi hyvään käyttöön piiriä vaihtaessa. Etualalla näkyy mustana neliönä irrotettu piiri, sekä alumiiniteipin jämät jotka olivat suojaamassa loppua piirilevyä lämmöltä:

.. image:: /blogimg/20160412_kolvailua.jpg

